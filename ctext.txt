雲對雨雪對風晚照對晴空
來鴻對去燕宿鳥對鳴蟲
三尺劍六鈞弓嶺北對江東
人間清暑殿天上廣寒宮
兩岸曉煙楊柳綠一園春雨杏花紅
兩鬢風霜途次早行之客
一蓑煙雨溪邊晚釣之翁
沿對革異對同白叟對黃童
江風對海霧牧子對漁翁
顏巷陋阮途窮冀北對遼東
池中濯足水門外打頭風
梁帝講經同泰寺漢皇置酒未央宮
塵慮縈心懶撫七弦綠綺
霜華滿鬢羞看百煉青銅
貧對富塞對通野叟對溪童
鬢皤對眉綠齒皓對唇紅
天浩浩日融融佩劍對彎弓
半溪流水綠千樹落花紅
野渡燕穿楊柳雨芳池魚戲芰荷風
女子眉纖額下現一彎新月
男兒氣壯胸中吐萬丈長虹
春對夏秋對冬暮鼓對晨鐘
觀山對玩水綠竹對蒼松
馮婦虎葉公龍舞蝶對鳴蛩
街泥雙紫燕課密幾黃蜂
春日園中鶯恰恰秋天寒外雁雍雍
秦嶺雲橫迢遞八千遠路
巫山雨洗嵯峨十二危峰
明對暗淡對濃上智對中庸
鏡奩對衣笥野杵對村舂
花灼爍草蒙茸九夏對三冬
臺高名戲馬齋小號蟠龍
手擘蟹螯從畢卓身披鶴氅自王恭
五老峰高秀插雲霄如玉筆
三姑石大響傳風雨若金鏞
仁對義讓對恭禹舜對羲農
雪花對雲葉芍藥對芙蓉
陳後主漢中宗繡虎對雕龍
柳塘風淡淡花圃月濃濃
春日正宜朝看蝶秋風那更夜聞蛩
戰士邀功必借干戈成勇武
逸民適志須憑詩酒養疏慵
樓對閣戶對窗巨海對長江
蓉裳對蕙帳玉斝對銀釭
青布幔碧油幢寶劍對金缸
忠心安社稷利口覆家邦
世祖中興延馬武桀王失道殺龍逄
秋雨瀟瀟漫爛黃花都滿徑
春風裊裊扶疏綠竹正盈窗
旌對旆蓋對幢故國對他邦
千山對萬水九澤對三江
山岌岌水淙淙鼓振對鐘撞
清風生酒舍皓月照書窗
陣上倒戈辛紂戰道旁系劍子嬰降
夏日池塘出沿浴波鷗對對
春風簾幕往來營壘燕雙雙
銖對兩只對雙華岳對湘江
朝車對禁鼓宿火對寒缸
青瑣闥碧紗窗漢社對周邦
笙簫鳴細細鐘鼓響摐摐
主簿棲鸞名有覽治中展驥姓惟龐
蘇武牧羊雪屢餐於北海
莊周活鮒水必決於西江
茶對酒賦對詩燕子對鶯兒
栽花對種竹落絮對游絲
四目頡一足夔鴝鵒對鷺鷥
半池紅菡萏一架白荼䕷
幾陣秋風能應候一犁春雨甚知時
智伯恩深國士吞變形之炭
羊公德大邑人豎墮淚之碑
行對止速對遲舞劍對圍棋
花箋對草字竹簡對毛錐
汾水鼎峴山碑虎豹對熊羆
花開紅錦繡水漾碧琉璃
去婦因探鄰舍棗出妻為種後園葵
笛韻和諧仙管恰從雲裏降
櫓聲咿軋漁舟正向雪中移
戈對甲鼓對旗紫燕對黃鸝
梅酸對李苦青眼對白眉
三弄笛一圍棋雨打對風吹
海棠春睡早楊柳晝眠遲
張駿曾為槐樹賦杜陵不作海堂詩
晉士特奇可比一斑之豹
唐儒博識堪為五總之龜
來對往密對稀燕舞對鶯飛
風清對月朗露重對煙微
霜菊瘦雨梅肥客路對漁磯
晚霞舒錦繡朝露綴珠璣
夏暑客思欹石枕秋寒婦念寄邊衣
春水才深青草岸邊漁父去
夕陽半落綠莎原上牧童歸
寬對猛是對非服美對乘肥
珊瑚對玳瑁錦繡對珠璣
桃灼灼柳依依綠暗對紅稀
窗前鶯並語簾外燕雙飛
漢致太平三尺劍周臻大定一戎衣
吟成賞月之待只愁月墮
斟滿送春之酒惟憾春歸
聲對色飽對饑虎節對龍旗
楊花對桂葉白簡對朱衣
尨也吠燕於飛蕩蕩對巍巍
春暄資日氣秋冷借霜威
出使振威馮奉世治民異等尹翁歸
燕我弟兄載詠棣棠韡韡
命伊將帥為歌楊柳依依
無對有實對虛作賦對觀書
綠窗對朱戶寶馬對香車
伯樂馬浩然驢弋雁對求魚
分金齊鮑叔奉璧藺相如
擲地金聲孫綽賦回文錦字竇滔書
未遇殷宗胥靡困傅巖之築
既逢周後太公舍渭水之漁
終對始疾對徐短褐對華裾
六朝對三國天祿對石渠
千字策八行書有若對相如
花殘無戲蝶藻密有潛魚
落葉舞風高復下小荷浮水卷還舒
愛見人長共服宣尼休假蓋
恐彰已吝誰知阮裕竟焚車
麟對鳳鱉對魚內史對中書
犁鋤對耒耜畎澮對郊墟
犀角帶象牙梳駟馬對安車
青衣能報赦黃耳解傳書
庭畔有人持短劍門前無客曳長裾
波浪拍船駭舟人之水宿
峰巒繞舍樂隱者之山居
金對玉寶對珠玉兔對金烏
孤舟對短棹一雁對雙鳧
橫醉眼捻吟須李白對楊朱
秋霜多過雁夜月有啼烏
日曖園林花易賞雪寒村舍酒難沽
人處嶺南善探巨象口中齒
客居江右偶奪驪龍頷下珠
賢對聖智對愚傅粉對施朱
名韁對利鎖挈榼對提壺
鳩哺子燕調雛石帳對郇廚
煙輕籠岸柳風急撼庭梧
鸜眼一方端石硯龍涎三炷博山壚
曲沼魚多可使漁人結網
平田兔少漫勞耕者守株
秦對趙越對吳釣客對耕夫
箕裘對杖履杞梓對桑榆
天欲曉日將晴狡兔對妖狐
讀書甘刺股煮粥惜焚須
韓信武能平四海左思文足賦三都
嘉遁幽人適志竹籬茅舍
勝游公子玩情柳陌花衢
巖對岫澗對溪遠岸對危堤
鶴長對鳧短水雁對山雞
星拱北月流西漢露對湯霓
桃林牛已放虞阪馬長嘶
叔侄去官聞廣受弟兄讓國有夷齊
三月春濃芍藥叢中蝴蝶舞
五更天曉海棠枝上子規啼
雲對雨水對泥白璧對玄圭
獻瓜對投李禁鼓對征鼙
徐稚榻魯班梯鳳翥對鸞棲
有官清似水無客醉如泥
截髪惟聞侃母斷機只有樂羊妻
秋望佳人目送樓頭千里雁
早行遠客夢驚枕上五更雞
熊對虎象對犀霹靂對虹霓
杜鵑對孔雀桂嶺對梅溪
蕭史鳳宋宗雞遠近對高低
水寒魚不躍林茂鳥頻棲
楊柳和煙彭澤縣桃花流水武陵溪
公子追歡閑驟玉驄游綺陌
佳人倦繡悶欹珊枕掩香閨
河對海漢對淮赤岸對朱崖
鷺飛對魚躍寶鈿對金釵
魚圉圉鳥喈喈草履對芒鞋
古賢嘗篤厚時輩喜詼諧
孟訓文公談性善顏師孔子問心齋
緩撫琴弦像流鶯而並語
斜排箏柱類過雁之相挨
豐對儉等對差布襖對荊釵
雁行對魚陣榆塞對蘭崖
挑薺女採蓮娃菊徑對苔階
詩成六義備樂奏八音諧
造律吏哀秦法酷知音人說鄭聲哇
天欲飛霜塞上有鴻行已過
雲將作雨庭前多蟻陣先排
城對市巷對街破屋對空階
桃枝對桂葉砌蚓對墻蝸
梅可望橘堪懷季路對高柴
花藏沽酒市竹映讀書齋
馬首不容孤竹扣車輪終究洛陽埋
朝宰錦衣貴束烏犀之帶
宮人寶髻宜簪白燕之釵
增對損閉對開碧草對蒼苔
書簽對筆架兩曜對三臺
周召虎宋桓魋閬苑對蓬萊
薰風生殿閣皓月照樓臺
卻馬漢文思罷獻吞蝗唐太冀移災
照耀八荒赫赫麗天秋日
震驚百里轟轟出地春雷
沙對水火對灰雨雪對風雷
書淫對傳癖水滸對巖隈
歌舊曲釀新醅舞館對歌臺
春棠經雨放秋菊傲霜開
作酒固難忘曲蘗調羹必要用鹽梅
月滿庾樓據胡床而可玩
花開唐苑轟羯鼓以奚催
休對咎福對災象箸對犀杯
宮花對禦柳峻閣對高臺
花蓓蕾草根荄剔蘚對剜苔
雨前庭蟻鬧霜後陣鴻哀
元亮南窗今日傲孫弘東閣幾時開
平展青茵野外茸茸軟草
高張翠幄庭前鬱鬱涼槐
邪對正假對真獬豸對麒麟
韓盧對蘇雁陸橘對莊椿
韓五鬼李三人北魏對西秦
蟬鳴哀暮夏鶯囀怨殘春
野燒焰騰紅爍爍溪流波皺碧粼粼
行無蹤居無廬頌成酒德
動有時藏有節論著錢神
哀對樂富對貧好友對嘉賓
彈冠對結綬白日對青春
金翡翠玉麒麟虎爪對龍麟
柳塘生細浪花徑起香塵
閑愛登山穿謝屐醉思漉酒脫陶巾
雪冷霜嚴倚檻松筠同傲歲
日遲風暖滿園花柳各爭春
香對火炭對薪日觀對天津
禪心對道眼野婦對宮嬪
仁無敵德有鄰萬石對千鈞
滔滔三峽水冉冉一溪冰
充國功名當畫閣子張言行貴書紳
篤志詩書思入聖賢絕域
忘情官爵羞沾名利纖塵
家對國武對文四輔對三軍
九經對三史菊馥對蘭芬
歌北鄙詠南薰邇聽對遙聞
召公周太保李廣漢將軍
聞化蜀民皆草偃爭權晉土已瓜分
巫峽夜深猿嘯苦哀巴地月
衡峰秋早雁飛高貼楚天雲
欹對正見對聞偃武對修文
羊車對鶴駕朝旭對晚曛
花有艷竹成文馬燧對羊欣
山中梁宰相樹下漢將軍
施帳解圍嘉道韞當壚沽酒嘆文君
好景有期北嶺幾枝梅似雪
豐年先兆西郊千頃稼如雲
堯對舜夏對殷蔡惠對劉蕡
山明對水秀五典對三墳
唐李杜晉機雲事父對忠君
雨晴鳩喚婦霜冷雁呼群
酒量洪深周僕射詩才俊逸鮑參軍
鳥翼長隨鳳兮洵眾禽長
狐威不假虎也真百獸尊
幽對顯寂對喧柳岸對桃源
鶯朋對燕友早暮對寒暄
魚躍沼鶴乘軒醉膽對吟魂
輕塵生範甑積雪擁袁門
縷縷輕煙芳草渡絲絲微雨杏花村
詣闕王通獻太平十二策
出關老子著道德五千言
兒對女子對孫藥圃對花村
高樓對邃閣赤豹對玄猿
妃子騎夫人軒曠野對平原
匏巴能鼓瑟伯氏善吹塤
馥馥早梅思驛使萋萋芳草怨王孫
秋夕月明蘇子黃崗游赤壁
春朝花發石家金谷啟芳園
歌對舞德對恩犬馬對雞豚
龍池對鳳沼雨驟對雲屯
劉向閣李膺門唳鶴對啼猿
柳搖春白晝梅弄月黃昏
歲冷松筠皆有節春喧桃李本無言
噪晚齊蟬歲歲秋來泣恨
啼宵蜀鳥年年春去傷魂
多對少易對難虎踞對龍蟠
龍舟對鳳輦白鶴對青鸞
風淅淅露漙漙繡轂對雕鞍
魚游荷葉沼鷺立蓼花灘
有酒阮貂奚用解無魚馮鋏必須彈
丁固夢松柯葉忽然生腹上
文郎畫竹枝梢倏爾長毫端
寒對暑濕對乾魯隱對齊桓
寒氈對暖席夜飲對晨餐
叔子帶仲由冠郟鄏對邯鄲
嘉禾憂夏旱衰柳耐秋寒
楊柳綠遮元亮宅杏花紅映仲尼壇
江水流長環繞似青羅帶
海蟾輪滿澄明如白玉盤
橫對豎窄對寬黑志對彈丸
朱簾對畫棟彩檻對雕欄
春既老夜將闌百闢對千官
懷仁稱足足抱義美般般
好馬君王曾市骨食豬處士僅思肝
世仰雙仙元禮舟中攜郭泰
人稱連壁夏候車上並潘安
興對廢附對攀露草對霜菅
歌廉對借寇習孔對希顏
山壘壘水潺潺奉壁對探鐶
禮由公旦作詩本仲尼刪
驢困客方經灞水雞鳴人已出函關
幾夜霜飛已有蒼鴻辭北塞
數朝霧暗豈無玄豹隱南山
猶對尚侈對慳霧髻對煙鬟
鶯啼對鵲噪獨鶴對雙鷴
黃牛峽金馬山結草對銜環
昆山惟玉集合浦有珠還
阮籍舊能為眼白老萊新愛著衣斑
棲遲避世人草衣木食
窈窕頌城女雲鬢花顏
姚對宋柳對顏賞善對懲奸
愁中對夢裏巧慧對癡頑
孔北海謝東山使越對征蠻
淫聲聞濮上離曲聽陽關
驍將袍披仁貴白小兒衣著老萊斑
茅舍無人難卻塵埃生榻上
竹亭有客尚留風月在窗間